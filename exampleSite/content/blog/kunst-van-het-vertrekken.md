+++
author = ["Daan Asma"]
categories = ["Avontuur", "Essay", "Psychologie", "Reizen"]
date = 2021-03-14T23:00:00Z
description = "Op de vooravond van de volgende fase van mijn avontuur ben ik enthousiast over wat komt. Maar vertrekken kost moeite, zo blijkt..."
image = "/images/road-to-freedom.jpg"
tags = ["Avontuur", "Vertrek", "Comfortzone"]
title = "De kunst van het vertrekken"

+++
Samen met de eerste zonnestralen van de Spaanse lente verschenen de voorbije weken ook de kriebels om mijn fietstocht verder te zetten. Ik kijk er opnieuw naar uit om door prachtige landschappen te glijden, nieuwe mensen te ontmoeten en elke dag een vers avontuur te beleven. Ik heb met volle teugen genoten van mijn tijd op [deze wonderbaarlijke berg](https://www.openstreetmap.org/#map=13/39.0085/-0.8093 "Mount Benali"), maar de vrijheid roept.

Hand in hand met mijn enthousiasme duiken er ook wat wat gemengde gevoelens op bij dit nakende vertrek. Het valt me op dat er een innerlijke weerstand optreedt die het me moeilijker maakt om effectief terug in het diepe te springen. Bovendien is dit heel herkenbaar, aangezien er heel wat gelijkenissen zijn met de periode voor mijn vertrek uit België. Om dat iets beter te kunnen begrijpen, neem ik je even mee naar het proces dat me uiteindelijk naar dit soort reis heeft geleid.

## De droom

Al jaren deed het beeld van avonturiers op volgeladen fietsen me wegdromen. Van kleins af verplaatste ik me quasi uitsluitend per fiets (semi gedwongen maar tegelijkertijd met heel veel plezier) en ook daarna nam ik mijn stalen ros nog geregeld van stal.

De afgelopen 10 jaar vertrok ik meermaals met mijn rugzak op avontuur naar relatief afgelegen uithoeken van de wereld. Regelmatig verschenen er fietsreizigers op mijn pad en elke keer opnieuw voelde ik elke vezel in mijn lijf schreeuwen dat dit er ongelofelijk uit zag! Ik hou enorm van de sfeer van reizen met het openbare vervoer (vooral in Afrika en Latijns Amerika), maar de voorbijflitsende landschappen deden me tegelijkertijd al vaak dagdromen over hoe het zou zijn om deze trajecten per fiets af te leggen. En hierbij leek het me niet om het fietsen zelf of om het zien van de landschappen te gaan. Wat me vooral aansprak was de combinatie van de vrijheid om te gaan naar maar je maar wil, het feit dat het effectief een uitdaging is om een traject af te leggen en de bijbehorende kwetsbaarheid onderweg die er ook voor zorgt dat je veel meer meemaakt.

Bovendien deed - en doet - het internet er geregeld nog een schepje bovenop: dit soort foto's doen me watertanden.

![](/images/bicycle-touring-in-argentina.jpg "Patagonia Cycling")

## Hoe zou dat dan concreet in zijn werk gaan?

De eerste fase verscheen meermaals, maar telkens ik iets dieper begon te graven, werd mijn ideaalbeeld omsingeld door een zwerm vraagtekens.

* Als ik met de fiets op reis ga, moet het ook een interessante bestemming zijn. Waar ga ik naartoe?
* Ik heb maar enkele weken verlof. Hoe geraak ik met een fiets op een bestemming vooraleer ik daar een tocht kan maken?
* Eigenlijk heb ik geen goede, betrouwbare fiets.
  * Oh nee, er zijn 100000 mogelijke fietsmodellen met allemaal hun voor- en nadelen.
  * Wat doe ik als mijn fiets stuk gaat onderweg?
* Waar zou ik overnachten?
  * Een tent lijkt me wel een goed idee.
  * Oh nee, er zijn 10000 mogelijke tenten met allemaal hun voor- en nadelen.
  * Ik weet eigenlijk niks van kamperen. Snel even vragen aan mijn [ervaringsdeskundige vriend Wouter](https://noplacelikeoutside.be/ "No Place Like Outside") hoe dat net in zijn werk gaat.
    * Oh nee...
* Hoe neem ik mijn bagage mee?
  * Ik heb heel wat tassen nodig.
    * Welke tassen heb ik nodig?
* Het gaat waarschijnlijk ook wel regenen onderweg. En wat als het heel koud wordt?
* Ik ben eigenlijk niet zo goed in conditie momenteel...

Meer dan eens ontwikkelde deze lawine aan onduidelijkheden zich, en telkens ging de storm van enthousiasme terug liggen en verhuisden de plannen terug naar de achtergrond.

De waan van de dag nam weer over en ik ging door met mijn leven, tot er opnieuw een volgeladen fiets in mijn gedachten binnen rolde en het proces opnieuw begon bij de eerste fase.

> “Following-through is the only thing that separates dreamers from people that accomplish great things.” _(Gene Hayden)_

## Actie ondernemen = obstakels wegnemen

Met het verstrijken van de tijd verschenen er geregeld plannen of mensen op mijn pad die me geleidelijk aan hielpen om af en toe één van de vraagstukken op te lossen.

Zo leerde ik voor en tijdens ons avontuur naar Zuid-Amerika enorm veel bij over de kunst van het kamperen.

![](/images/tent_candelario_mansilla.jpg)

Ook kon ik deze (pracht)fiets voor een spotprijs op de kop tikken.

![](/images/peugeot_fiets_opgeknapt.jpg)

Ik demonteerde hem en trakteerde hem op een broodnodig groot onderhoud. Het leek me boeiend om dit zelf te doen - enerzijds omdat ik in april 2020 opeens zeeën van tijd had maar ook omdat dit me heel wat zou bijleren over hoe fietsen werken.

Het werd me snel duidelijk dat fietsen tijdens het afgelopen jaar een heel zinvolle tijdsbesteding zou kunnen zijn. Daarom besliste ik dat het na vele jaren ook tijd was om te investeren in een nieuwe fiets, en bij het kiezen van mijn Bombtrack (<3) zocht ik een exemplaar dat me zoveel mogelijk mogelijkheden gaf. Stevige fietstochtjes met kameraden waren geen enkel probleem voor deze fiets, zowel op asfalt als op onverhard terrein. Maar in mijn achterhoofd koos ik deze fiets vooral voor het avontuurlijke potentieel. En hij blijft me verbazen!

![](/images/snowy_bombtrack.jpg)

Tijdens het ontdekken van de (verbazingwekkende) schoonheid dicht bij huis begon ook mijn droombeeld terug op te duiken. En samen met die fantasie verschenen alweer heel wat vragen en onzekerheden. Maar enerzijds door een groter vertrouwen in mijn eigen kunnen en anderzijds door een sterkere wil naar dit soort avontuur besliste ik om dit keer door te duwen en mezelf écht voor te bereiden door zoveel mogelijk barrières weg te nemen. Ik wist nog niet wanneer ik zou vertrekken, naar waar ik zou rijden en hoe lang ik onderweg zou zijn, maar het was me wel duidelijk dat het zou gebeuren en het was zaak om klaar te zijn als het tijd was.

## Springen

De volgende weken en maanden hield ik me bezig met mezelf klaar te stomen voor een avontuur, en wanneer eind augustus mijn leven in een richting stroomde waar het tijd was om te vertrekken, voelde ik me ook zeker genoeg om te springen. Ik had nog steeds geen idee waar ik aan begon en het was nog steeds behoorlijk eng om alles los te laten, maar door mijn voorbereiding voelde ik me veilig genoeg om te vertrouwen op mijn eigen kunnen.

## Dat komt me bekend voor

Wanneer ik dit proces bekijk vanop een afstand, komt het conceptueel vrij goed overeen met mijn beleving van behoorlijk wat andere beslissingen of levenssituaties - de ene al meer ingrijpend dan de andere.

* Het opstarten van deze website.
* Mijn houding en gevoel voor initiatief op professioneel vlak.
* Het oprichten van een eigen bedrijf.
* Mijn gedrag in een groep.
* ...

Onderstaande figuur, die ik al regelmatig ben tegengekomen, helpt mij om de onderliggende dynamiek van dit proces beter te begrijpen.

![](/images/comfort-cirkels-algemeen.jpg)

Telkens wanneer ik begon te dromen van een fietsavontuur was ik heerlijk genesteld in mijn comfortzone, omringd door alles had wat ik nodig had. Op zich is daar ook helemaal niets mis mee, maar wanneer de slinger te ver doorslaat, laat ik mezelf toe om in te dommelen. Als op zo’n moment het beeld van een volgeladen fiets mijn hoofd binnenrijdt, verhuizen mijn gedachten zich naar het ‘stretch’-gebied, wat een energieboost opwekt. Diep vanbinnen weet ik dat dit is wat ik wil en ‘moet’ doen en dat maakt me enthousiast.

Tijdens de concretisering van dit droombeeld worden echter verschillende obstakels duidelijk en daardoor verplaatst mijn gedachtenstroom zich nog iets verder naar buiten in het diagram. Het enthousiasme maakt plaats voor stress. Hetgeen eerst spannend leek wordt overschaduwd door de onduidelijkheid en blokkeert mijn geest. Vanuit deze ‘panieksituatie’ is het moeilijk om de energie en kalmte te vinden om de obstakels aan te pakken. Uiteindelijk verdwijnt de droom terug naar de achtergrond en ik installeer me opnieuw in de donzige warmte van mijn comfortzone.

In het leven is er echter niets onveranderlijk. Of zoals _Herakleitos_ het meer dan 2500 jaar geleden al zo mooi verwoord zou hebben:

> _Panta Rhei. Alles stroomt._

Doorheen de tijd stapelt elk van ons - al dan niet vrijwillig - ervaringen op. Deze impressies kunnen ervoor zorgen dat de grenzen van de verschillende zones verschuiven. Na zo’n kleine wijziging in mindset kan het zijn dat je dezelfde ervaring of gebeurtenis op een volledig andere manier benadert en beleeft. Onderstaande figuur waarbij het zwarte kruis telkens dezelfde gebeurtenis weergeeft illustreert dit concept.

![](/images/comfort-cirkels-verschil.jpg)

Wanneer we dit bekijken in de context van mijn verhaal zorgden de verschillende dingen die ik bij leerde (kamperen, fietsmechanica) dat de buitengrens van mijn stretchzone zich verplaatste. Een avontuur dat zich voordien nog diep in de rode zone bevond (A) werd opeens een pak meer haalbaar (B). Net zoals de buitengrens van de stretchzone kan verlegd worden, kan ook de comfortzone in grootte toenemen. Zo kan het gebeuren dat iets wat je op dit moment enorme angst inboezemt binnen enkele jaren een fluitje van een cent wordt. Wanneer je voor het eerst een muziekinstrument aanraakt, lijken je favoriete nummers enorm complex en uitdagend. Enkele maanden (of jaren) oefenen later kan je dankzij je verbeterde skills diezelfde nummers waarschijnlijk met je ogen dicht spelen. Nuja, dat hangt natuurlijk ook een beetje van je smaak af, [heb ik ondervonden](https://www.youtube.com/watch?v=jdYJf_ybyVo "John Butler - Ocean").

Op dezelfde manier kunnen de grenzen van de verschillende zones zich in de andere richting verplaatsen. Een ‘negatieve’ ervaring, of zelfs simpelweg een slechte dag kan ervoor zorgen dat je stretchzone een pak kleiner wordt (C), waardoor je referentiekader opnieuw helemaal verschuift.

Ik vind het boeiend om over het leven na te denken als een heel grote collectie van dit soort diagrammen. Een gebeurtenis kan quasi altijd vanuit verschillende invalshoeken benaderd worden. Een lange fietstocht kan bijvoorbeeld op fysiek vlak binnen je comfortzone liggen, maar tegelijkertijd bezorgt de onzekerheid en het vooruitzicht van vaak en lang alleen te zijn je mogelijk paniek.

Ik ben ervan overtuigd dat het onmogelijk is om dit volledig te doorgronden, maar dit soort hulpmiddel kan wel helpen om af en toe wat afstand te nemen en je eigen gedrag en gevoelens door een andere bril te bekijken. Dé waarheid zal het niet opleveren, maar misschien geeft het je wel een zetje in de juiste richting.

Bovendien kan het ook helpen om je in te leven in het perspectief van anderen. Heel vaak beleven verschillende mensen dezelfde situatie op een compleet andere manier, vaak zonder het te beseffen. Ik geloof dat empathie en ‘elkaar beter proberen begrijpen’ in elk soort relatie een goed idee is, en dit gereedschap kan daar misschien een kleine bijdrage aan leveren.

Na een leerproces van 30 jaar is het me inmiddels duidelijk dat ikzelf nood heb aan een gezond evenwicht tussen de twee zones aan de binnenkant van het diagram. Mijn leven heeft de spannendste dynamiek als ik me in de stretchzone bevind, maar tegelijkertijd kan ik niet zonder periodes van rust en herbronning die ik in mijn comfortzone terugvind. Eenmaal daar genesteld kan ik er ook oprecht van genieten, maar vaak beland ik er pas als ik écht niet anders meer kan en snak naar rust.

Na een tijd begint het opnieuw te kriebelen, maar het kost het me op dat moment heel wat energie om effectief in beweging te geraken omdat er nieuwe onduidelijkheden verschijnen. Dit zorgt opnieuw voor uitstelgedrag voor de voorbereiding op een volgende ‘sprong in het duister’. En zo gaat de cyclus verder.

Ik merk dat het een stuk makkelijker is om terug in beweging te geraken wanneer ik op tijd en bewust kies voor wat mentale rust. Op die manier heb ik nog wat benzine in de tank om tijdens de rustperiode mezelf voor te bereiden op een nieuwe spannende periode.

Achteraf valt me dit elke keer op, maar zoals ook de geschiedenis zich niet herhaalt op exact dezelfde manier, verschijnt dit proces ook in mijn persoonlijke ervaring vaak met een andere vermomming. Een ezel stoot zich geen twee keer aan dezelfde steen. Maar er zijn veel stenen met een net iets andere vorm of kleur, en als de ezel enkel oplet voor exact hetzelfde type steen, resulteert dit wel eens in een nieuwe blauwe teen. Andere steen, zelfde pijn.

![](/images/tattoo_repeated_offender.png)

Het boeiende is dat ik - zoals flinke ezels dat doen - steeds aandachtiger word in het detecteren van andere stenen. Ik heb inmiddels al meermaals bewust ervaren dat het goed voor me is om die valkuil te vermijden en mijn comfortzone te verlaten op een moment waarop ik me nog goed voel. En ik probeer ook op tijd te temporiseren, zodat ik op een bewuste manier kan uitrusten vooraleer ik niet meer verder kan.

Ik ben er me van bewust dat ik waarschijnlijk heel mijn leven op zoek zal zijn naar dit soort evenwichten: comfort en avontuur, rust en chaos, ... Gaandeweg zal ik hopelijk steeds beter kunnen herkennen wanneer ik me heb laten verrassen. En wie weet leer ik me op een dag zelfs te beheersen en kweek ik wat discipline.

Panta Rhei, dus alles is mogelijk.

Tijd om mijn stalen ros terug vol te laden. De horizon roept.

---